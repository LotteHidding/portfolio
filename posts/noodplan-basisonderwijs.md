---
title: Noodplan basisonderwijs
description: In december is onze school, tegelijk met alle scholen van Stichting Westelijke Tuinsteden, een week dicht geweest. Met deze week namen we de tijd om na te denken over alternatieve ideeën voor het lerarentekort. Iedere school ging voor zichzelf aan de slag, wij ook.
date: 2020-01-19
slug: noodplan-basisonderwijs
permalink: /krabbels/{{ slug }}/index.html
---

### Resultaat van een week denktijd over noodscenario's voor lerarentekort

In december is onze school, tegelijk met alle scholen van Stichting Westelijke Tuinsteden, een week dicht geweest. Met deze week namen we de tijd om na te denken over alternatieve ideeën voor het lerarentekort. Iedere school ging voor zichzelf aan de slag, wij ook.
We hebben daarbij niet zozeer nagedacht over het op korte termijn gaten kunnen vullen. Of nadenken over 'wat als het tekort ons gaat raken'. Want het heeft ons al behoorlijk geraakt. Wij hebben daarom nagedacht over mogelijkheden voor een noodplan die wat langere tijd in te zetten is en die alle kinderen dezelfde kansen op een juf of meester biedt.
Want onder de huidige omstandigheden en in het huidige politieke speelveld, kan dit vele jaren duren. Net zo lang tot 'laagconjunctuur' het tekort oplost. En lang genoeg om een nieuwe werkelijkheid te creëren, waarin kansenongelijkheid en tweedeling in de samenleving toeneemt.
Dat willen wij niet.  
Dit vraagt om collectief handelen en solidariteit in het onderwijs.

Je zal hier geen jubelend bericht lezen over een mogelijk noodplan. Tuurlijk, in tijden van crisis ontstaan ook kansen. Maar die kansen leiden in onze optiek tot nog niet veel meer dan vergroting van kansenongelijkheid. Dat raakt ons recht in ons hart, als school in het hart van Osdorp, een achterstandswijk in Amsterdam.

Het liefst willen we geen noodplan. We willen wel heel rijk onderwijs, met meer de omgeving de school in, en de kinderen de school uit. Levensecht, betekenisvol, geef het een naam. Maar wel vanuit een didactische basis en vanuit pedagogische veiligheid. Dat hebben zeker de kinderen op onze school nodig. Relatie, competentie en autonomie blijven voor ons centraal staan.
En dat blijft op de tocht staan, wanneer er minder en minder leraren zijn.

Tegelijkertijd kunnen wij niet met lede ogen toezien hoe een hele generatie kinderen, onze kinderen op onze school, achtergesteld zullen worden door het lerarentekort. Hier had het onderwijsveld ook eerder moeten ingrijpen. En als we dan toch over een noodplan na moeten denken, dan gaan wij uit van die basisbehoeften van de leerlingen; relatie, competentie en autonomie. Nogmaals: Vanuit didactisch en pedagogisch oogpunt.

### Hoe dan?

* Hoe behouden we in tijden van capaciteitscrisis zoveel mogelijk kwaliteit en vitaliteit?
* Hoe kunnen we het onderwijsaanbod zo compleet mogelijk houden, en alleen maar wel planmatig schrappen daar waar het echt niet meer anders kan?
* Hoe houden we voor de kinderen zoveel mogelijk continuïteit?

Deze vragen en de hierboven beschreven insteek brachten ons op de volgende denkrichting.
Juist om zoveel mogelijk continuïteit en stabiliteit voor leerlingen te behouden, moeten we de rollen die een leraar vervult, in laten vullen door meerdere personen. Geschoold en betaald.
**Onderwijsteams**, die samen verantwoordelijk zijn voor twee klassen. Dit geldt voor leerlingen vanaf groep 4.
Tot en met groep 3 is een vaste leerkracht voorwaardelijk om überhaupt tot ontwikkeling te komen.

Nee! Belachelijk plan! Dat kan niet!
Klopt. Maar misschien wel als het niet anders meer kan.
Rennen er teveel mensen direct het onderwijs uit bij een dergelijk beeld? Wellicht.
Ieder noodplan vraagt om concessies. Leuker wordt het er niet op.
Dus voordat je dat weg rent, lees nog even verder.

Wij geven boven alles de voorkeur aan een goede en bevoegde leerkracht voor iedere klas. De denkrichting die we aangeven is voor ons een noodplan in crisistijd, om met minder mensen zo optimaal mogelijk onderwijs te geven, onder gegeven omstandigheden. Insteek is om ook gestuurd en planmatig te kunnen schrappen wanneer er toch geen mensen zijn. Er zijn scenario's te maken om in te spelen op het tekort zoals het zich voor kan gaan doen. Uitgangspunt is verder om voor de kinderen zoveel mogelijk continuiteit te bewaren. Last but not least is de insteek dat een plan zoveel mogelijk uitgaat van een pedagogisch-didactische benadering en die de basisbehoeften relatie, competentie, autonomie, centraal blijft stellen.

In het werken met onderwijsteams zijn twee scenario's mogelijk.

* Scenario 1: alle rollen kunnen ingevuld worden door geschoold en competent personeel, er is continuïteit voor de kinderen.
* Scenario 2: er zijn niet genoeg mensen om de rollen te vervullen; leraren blijven kernvakken geven, overige vakken worden niet ingevuld. Inzet kan zijn dat dit met bv naschoolse opvang wordt ingevuld, dit is dan echter _opvang, geen onderwijs_. Kinderen missen dan onderwijsuren.

### Schrappen vanuit de essentie van onderwijs in Osdorp:

We proberen onderscheid te maken tussen wat de essentie is, en wat allemaal 'ook heel belangrijk' is. Dan komen we uit op deze onderwerpen:

* Basisvaardigheden om deel te kunnen nemen aan de maatschappij (kernvakken);
* Sociaal-emotionele ontwikkeling - o.a. tegenwicht schoolcultuur voor ‘straatcultuur’.

Ook zeer belangrijk zijn:

* Motorische ontwikkeling
* Burgerschapsvorming
* Ontwikkelen van kennis van de wereld

Moet er echter gekozen worden tussen leren lezen of natuuronderwijs, dan kiezen we uit nood toch voor het eerste. Met rijkere teksten.
In de denkrichting van werken met onderwijsteams, is het streven om alle gebieden te blijven bedienen. Mocht dat echt niet meer mogelijk zijn, is het ‘af te pellen’ tot bovenstaande essentie, zonder dat de kwaliteit van die kernvakken onder druk komt te staan.

### Toelichting: Onderwijsteams als alternatief voor 1 leerkracht (v.a. groep 4)

Er is deskundige begeleiding nodig om leerlingen optimaal tot leren te laten komen.
Wat is er nodig om alledrie de domeinen van de basisbehoeften goed te borgen, wanneer dat niet meer door een en dezelfde persoon geboden kan worden? Wat is er nodig om kinderen een basis te blijven bieden waardoor ze goed leren, zonder dat dit door een en dezelfde persoon geboden kan worden?
Door die gedachte te volgen, hebben we verschillende rollen onderscheiden, die gezamenlijk een onderwijsteam vormen. Dat team is verantwoordelijk is voor het onderwijs aan twee klassen (vanaf groep 4).
Daarbij hebben we de volgende vragen ook meegenomen:

* Hoe borg je een didactische aanpak en benadering voor alle kinderen, met minder leraren, zonder dat groepen te groot worden? Hoe voorkomen we dat onderwijs een opvangfunctie krijgt en dit ten koste gaat van didactische kwaliteit?
* Hoe voorkom je dat de werkdruk van de leraren alleen maar toeneemt wanneer voor meer leerlingen met minder mensen onderwijs verzorgd moeten worden?

We maken onderscheid tussen de kernvakken en overige vakken, waarbij bevoegdheidseisen verschillen, maar geschoold en competent personeel wel vereist is.
We halen pedagogiek en didactiek uit elkaar, als leraar heb je, voor zover mogelijk, keuze welke rol je wilt, of de keuze dat je meerdere rollen wilt invullen.
Als leraar heb je meer tijd voor voorbereiden/ontwikkelen, en minder contacturen.
Als leraar verzorg je in die tijd wel voor meer kinderen onderwijs.
Leeftijd is uitgangspunt voor vormgeven relatie/veiligheid:

* Groepen 1, 2 en 3: 1 vaste leerkracht, ivm basisveiligheid.
* Vanaf groep 4: onderwijsteams.

#### Een onderwijsteam bestaat uit de volgende rollen:

* Leraar kernvakken (rekenen, taal, spelling, lezen, schrijven), lesbevoegd.
* Vakdocenten (bevo/bewo/wo, enz), niet vereist lesbevoegd, wel competent en didactische aantekening vereist (voorbeeld aan HBO-docent).
* Leraarondersteuners (zelfstandige verwerking en evt begeleide verwerking/extra instructie), gediplomeerd en dus basiskennis didactiek en pedagogiek
* Mentor + IB (inzet op groepsdynamiek, sociaalemotionele vorming, (zelf)vertrouwen, growth mindset, enz), passend geschoold maar niet per se lesbevoegd, bv (ortho-)pedagogiek.

Ieder onderwijsteam heeft een vaste bezetting en is verantwoordelijk voor 2 groepen van ongeveer 25 tot max 30 leerlingen leerlingen.
Optioneel: ieder onderwijsteam wordt administratief ondersteund (gegevens in lovs invoeren, groepsoverzichten maken, kopieerwerk, enz.).

Voorbeeld van verdeling inzet per dag:

| Groep A                                   | Groep B                           |
| ----------------------------------------- | --------------------------------- |
| Kernvakken door leraar                    | Bewo/Bevo/Wo door vakdocent       |
| Mentoruur door mentor                     | Leeronder door leraarondersteuner |
| Leerondersteuning door leraarondersteuner | Metoruur door mentor              |
| Bewo/Bevo/WO door vakdocent               | Kernvakken door leraar            |

#### Resultaat m.b.t. lerarentekort:

* Minder lesbevoegde leraren nodig om kernvakken te blijven geven aan alle kinderen
* Meer leraarondersteuners nodig
* Traject voor didactische aantekening nodig voor ander HBO/WO-geschoold personeel
* Optie om lerarentekort op te vangen zonder dat ten koste gaat van kwaliteit van kernvakken. Capaciteit borgen voor de kernvakken en sociale vorming.
  Overige vakken zijn ‘buffer’, als capaciteit niet groeit dan vallen deze vakken als eerste af.
* Ontwikkelperspectief voor leerkrachten door keuzemogelijkheid in rollen.
* Werkdrukverlaging door mogelijkheid van focus op 1 domein, daarmee meer tijd voor kwalitatief goede lessen door meer ontwikkeltijd.

Wij willen deze denkrichting graag met een groep onderwijsmensen verder uitdenken, in een werkgroep waarin verschillende stakeholders vertegenwoordigd zijn. Denk aan ouders, leerlingen, inspectie, enz.
Dit op korte termijn, met als uitgangspunt ook op korte termijn mogelijkheden te creëren met elkaar om dit plan haalbaar te maken. Wie haakt aan?

### Voorwaarde: structureel geld voor waardering beroep

Ideeën over hoe we leraren kunnen behouden en aantrekken, zijn niet in deze notitie meegenomen. Wel willen we benadrukken dat die noodzakelijk zijn om op in te blijven zetten (denk aan salaris, parkeervergunningen en woningen, werkdrukverlaging door zowel verbeteren eigen schoolorganisatie als goede facilitering van werkzaamheden).
Hoe lang het duurt voordat er meer aanwas van leraren zal zijn, hangt mede af van de inzet op het behouden van en aantrekken van nieuwe leraren. Sowieso duurt het jaren voordat de aanwas van bevoegde goede leraren weer aantrekt, dus we zoeken naar een oplossing die voor langere tijd haalbaar is.
